<html><head></head><body><div>
<b>अध्याय 3</b><br/>
पवित्र-आत्मा में प्रार्थना करना
<p> "...इसी रीति से आत्मा भी हमारी दुर्बलता में सहायता करता है, क्योंकि हम नहीं जानते, कि प्रार्थना किस रीति से करना चाहिए, आप ही ऐसी आहें भर भर कर जो बयान से बाहर है, हमारे लिए विनती करता है।' (रोमियो 8:26)</p>

 <p>शुरुआत में, चाहे हम कितने ही भले या नैतिक नज़र आएं, हम सब एक पापी द्वारा की जाने वाली प्रार्थना से शुरूआत करते हैं। "हे परमेश्वर मुझ पापी पर दया कर।' सच्चे मन से निकली यह प्रार्थना हमारे आत्मिक परिवर्तन के शुरूआत का चिन्ह है।</p>

 <p>इसके बाद हमें पवित्र-आत्मा में प्रार्थना करना सीखया जाता है। इफिसियों 6:18 .. हर समय और हर प्रकार से आत्मा में प्रार्थना, और विनती करते रहो ...." पवित्र-आत्मा हमें परमेश्वर के मन के अनुसार प्रार्थना करना सिखाता है। पवित्रात्मा में प्रार्थना करने से हमारी प्रार्थनाओं का जवाब मिलता है। यह वास्तव में परमेश्वर से बातें करने और उनके आत्मा द्वारा हममें प्रार्थना करने का अनुभव है।</p>
<p> जब हम आत्मा में प्रार्थना करते हैं तो परमेश्वर से मार्गदर्शन पाना हमारे लिए सरल हो जाता है। यह हमारी जिज्ञासाओं का जवाब है।  " परन्तु जब वह, अर्थात सत्य का आत्मा आएगा तो वह तुम्हें सब सत्य का मार्ग बताएगा...यूहन्ना (16:13) "सब सत्य- अर्थात हम न केवल यीशु सीखते है बल्कि अपने जीवन के हर विषय में परमेश्वर से अगुवाई पा सकते हैं। अपनी हर बात में हम उनकी सलाह ले सकते हैं। हम लगातार लोगों को दुखी होकर यह कहते सुनते हैं - काश मुझे यह मालूम चले कि परमेश्वर मुझसे क्या काम करवाना चाहते हैं।- इसमें कोई शक नहीं कि परमेश्वर चाहते हैं कि आप उनकी इच्छा जानो - प्रार्थना में यह बात वह आपको बताएंगें।</p>

<b>उदाहरण</b>

 अपने दीन अनुभव से मैं यह उदाहरण बताना चाहूंगी:

 <p>एक बार हमें एक बड़े घर की बहुत जरूरत थी। यह उस समय की बात है जब मद्रास में रहने के लिए घर की कमी थी। प्रभु ने मुझसे प्रार्थना में कहा कि हम लोग जिस स्थान में रह रहे हैं, उसके ठीक दक्षिणी भाग में प्रभु ने हमारे रहने के लिए जगह ढूँढ़ी हैं। प्रभु ने कहा कि वह घर बहुत ही अच्छा है और उस बगीचे में फलों के पेड़ और पानी से भरा कुआँ भी है। उन्होने यह भी कहा कि वह घर हमारे घर से ज्यादा दूरी पर भी नहीं है। प्रार्थना में मुझे उस घर का किराया भी बताया गया। बहुत अनोखी रीति से, प्रार्थना में परमेश्वर से पाए निर्देश के अनुसार हमें यह घर मिला। </p>

 <p>यहूदा के 20 वें वचन में ऐसा लिखा है - "तुम अपने अति पवित्र विश्वास में अपनी उन्नति करते हुए और पवित्र आत्मा में प्रार्थना करते हुए ....।' जब हम किसी बीमार व्यक्ति के लिए आत्मा में प्रार्थना करेंगे तो परमेश्वर बीमारी का कारण *(यह फुटनोट है)(जैसे युहन्ना 9ः3 में, हमारे प्रभु ने बताया कि सारी बिमारियॉं पाप के कारण नहीं आतीं) भी बतायेंगे और चंगाई नहीं मिलने का कारण भी दिखायेंगे। यह हमारी चंगाई-सेवकाई को सरल बनाता है और हमारे विश्वास को बढ़ाता है। जब हम आत्मा में प्रार्थना करेंगे तो हमारी सारी प्रार्थनाओं का जवाब मिलेगा। यह हमारी आध्यात्मिक उन्नति में मदद करता है। "परन्तु जब वह अर्थात् सत्य का आत्मा आएगा, तो तुम्हें सब सत्य का मार्ग बताएगा, क्योंकि वह अपनी ओर से न कहेगा, परन्तु जो कुछ सुनेगा, वही कहेगा, और आनेवाली बातें तुम्हें बतायेगा।' (यूहन्ना 16:13) आत्मा में प्रार्थना करना, नबूवत अर्थात् भविष्यवाणी की प्रार्थना करना है। जिन भी परीक्षाओं या खतरों से हमारा सामना होने वाला हैं, उसके बारे में वह हमें पहले से ही प्रार्थना करना सिखायेगा, ताकि हम सामर्थ पाकर उसमें विजयी हो सकें। </p>

<b>उदाहरण</b>

 <p>एक व्याकुल महिला मेरे पास आई। उनके पति अस्पताल में गम्भीर रूप से बीमार पड़े थे। वह उनके लिए प्रार्थना चाहती थीं। जब मैंने प्रार्थना की तो परमेश्वर के आत्मा ने मुझसे कहा कि वह व्यक्ति "तौला गया और तौल में कम पाया गया।' इसके बाद मुझे प्रकट किया गया कि वह और जीयेंगे नहीं। उनकी पत्नी ने पश्चाताप कर मन फिराया था और वह यह जानती थीं कि उनके पति प्रभु से मिलने के लिए तैयार नहीं हैं। मैंने उनसे कहा कि इस विषय में यह बात परमेश्वर के आत्मा ने परमेश्वर के मन के बारे में मुझे प्रकट किया है। मैंने उनसे कहा कि अस्पताल में जल्दी जाकर अपने पति से कहें कि वह पापों को स्वीकार कर पश्चाताप करें। दो दिनों के बाद उनके पति की मृत्यु हो गई। उनके आँखें मूँदने से पहले मुझे खबर मिली कि उन्होंने पश्चताप किया, पापों को कबूल किया और परमेश्वर से पापों की क्षमा पाई।</p>
<p>
 यूहन्ना (14:26) कहता है, "... पवित्र आत्मा जिसे पिता मेरे नाम से भेजेगा, वह तुम्हें सब बातें सिखायेगा, और जो कुछ मैंने तुम से कहा है, वह सब तुम्हें स्मरण कराएगा।' जो पाठ हमने यीशु से सीखें है, पवित्र आत्मा हमें य़ाद कराएगा। हव स्मरण दिलाने वाली आत्मा है। वह हमें उन आवश्यक विषयों को भी याद दिलायेगा जिसे हम भूल चुकें हैं। हम में पवित्र-आत्मा निवास करेगा और हमारी अगुवाई करेगा।</p>

<b>उदाहरण</b>

 <p>हमें मद्रास शहर में चार बच्चों के साथ विश्वास का जीवन जीने के लिए परमेश्वर ने बुलाया। हमें अपनी ज़रूरतों की पूर्ति के लिए केवल परमेश्वर पर भरोसा रखना सिखाया गया। एक बार मेरे पास कुछ भी पैसे नहीं थे और घर का खर्च चलाना मुझे कठिन लग रहा था, मैंने परमेश्वर से प्रार्थना की। मैंने पूछा कि क्या हमने आपकी दृष्टि में कोई पाप किया है? या आप हमारे विश्वास की परीक्षा कर रहे हैं? प्रभु ने जवाब दिया; "तुमने न तो कोई पाप किया और न ही यह विश्वास की परीक्षा है, परन्तु तुम्हारे ही पास पैसे हैं, और तुम इसे भूल गये हो।' मेरे पति के सूटकेस में पैसे थे और वे इसे भूल गये थे। पवित्र-आत्मा से अगुवाई के अनुसार जब मैंने सूटकेस खोला तो पैसे वहीं थे और सारी ज़रूरतें पूरी हो गई!</p>

 <p>"परन्तु हर बात में तुम्हारे निवेदन, प्रार्थना और विनती के द्वारा धन्यवाद के साथ परमेश्वर के सम्मुख उपस्थित किए जाएँ।' फिलिप्पियों (4:6) इसके बाद परमेश्वर का आत्मा हमें स्तुति करने के लिए परमेश्वर की उपस्थिति में ले जायेगा। परमेश्वर के स्वर्गदूत हमेशा उनकी स्तुति कर रहें हैं। हम नहीं जानते कि उनकी दया के लिए परमेश्वर को किस प्रकार धन्यवाद दें। इसे भी हमें पवित्रात्मा ही सिखायेगा। वह हमें भिन्न-भिन्न जगह ले जायेगा जहॉं पर लोग बीमारी, गरीबी, अकेलापन, यीशु मसीह के ज्ञान के बिना तड़प रहे हैं। इस तरह हमारी आँखें खुलेंगी और यह देखे कर समझ में आया कि जिन आशिषों का आनन्द हम ले रहे है, कितने लोग इन आशिषों से वंचित थे। इस तरह परमेश्वर की भलाई के बारे जानकारी मिली और उनके प्यार को याद कर, हमें स्तुति करना सिखाया।
</p><p>
 इस तरह की स्तुति आत्मा में होती है। हमें केवल शब्दों को बार-बार केवल होंठों से दुहराना नहीं सिखाया गया, "प्रभु की स्तुति हो, प्रभु की स्तुति हो।' हमें पूरी समझ के द्वारा स्तुति करनी चाहिए।
 </p></div></body></html>

 यदि हम अपनी दिमागी तौर पर भी प्रार्थना शुरू करते हैं, तो पवित्र आत्मा आप ही अपनी प्रार्थना में हमारी अगुवाई करता है। "... मैं आत्मा से भी प्रार्थना करूँगा और बुद्धि से भी प्रार्थना करूँगा।' 1कुरंथियो 14ः15 - संत पौलुस का यही अनुभव था। 

 यह सब उनके लिए ही संभव है, जिनका विवेक शुद्ध और हृदय पवित्र हो। जब पाप हममें प्रवेश करता है तो पवित्र आत्मा प्रार्थना में हमारी अगुवाई नहीं करेगा। इस स्कूल में हमें हमेशा शुद्ध हृदय और शुद्ध विवेक रखना सिखाया जाता है। प्रेरितों के काम (24:16) में संत पौलुस कहते है "इस से मैं अब भी यत्न करता हूँ, कि परमेश्वर की ओर तथा मनुष्यों की ओर, विवेक सदा निर्दोष रहे।' "यदि मैं अनर्थ बात सोचता, तो प्रभु मेरी न सुनता।' (भजन संहिता 66:18)